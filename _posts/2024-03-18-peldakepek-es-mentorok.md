---
layout: post
title: Példaképek és mentorok\: Az önismeret és az önértékelés zsákutcái a kutatói pályán
date: 2024-03-18 23:00:00 +0100
summary: Lányok napja a BME VIK-en, doktoranduszként
categories: [misc]
keywords: mentor, onbizalom
tags:
 - misc
math: false
---

Sokáig azt gondoltam, hogy nem vagyok elég okos. Gyerekkoromtól kezdve olyan emberek vettek körül
akik között mindig volt aki jobb volt nálam matekból vagy programozásból. Középiskolás diákként
spec. mat. tagozatra és tehetséggondozásra jártam, ahol az osztálytársaimmal rendszeresen vettünk
részt versenyeken. Mindig is szerettem az ilyen kihívásokat, mert rengeteg tudást és tapasztalatot
sikerült velük felhalmozni az évek során.

Azonban a sok pozitívum mellett rengeteg önértékelési zavart is okoztak számomra. Egy-egy rosszabbul
sikerült eredmény után túlzottan kritikus voltam magammal szemben. Ezzel az osztályban nem lehettem egyedül,
mert szinte már szállóigévé vált nálunk, hogy azt mondjuk magunkra "én hülye vagyok". Tizenéves fejjel
nagyon könnyű beleesni abba a csapdába, hogy másokhoz mérjük magunkat és a saját emberi értékünket is
ehhez kötjük. Erre pedig egy verseny kiváló alkalom, hiszen készen kapjuk az "objektív sorrendjét" annak,
hogy ki a jobb, fontosabb, figyelemre méltóbb a társaink közül és pontosan hol is állunk mi ebben a
rangsorban. Az első helyezettet mindig egy kicsit nagyobb dicsfény övezi, a tanárok is mintha egy kicsit
szélesebben mosolyognának rájuk és egy kicsit lelkesebben gratulálnának nekik. Persze ha éppen mi nyertünk,
akkor ideig-óráig még boldogak lehetünk miatta és élvezhetjük a megnövekedett figyelmet, de úgyis tudjuk,
hogy a siker múlandó és pár hónap múlva újra megmérettetjük magunkat, ahol ismét veszíthetünk. Többször
pedig tényleg objektíven is veszítettem. Volt, hogy nem sikerült bejutnom olyan meghívásos táborokba vagy
felkészítő órákra, ahova szerettem volna vagy nem sikerült kijutnom egy-egy fontosabb verseny következő
fordulójára. Eközben az ismerőseimnek, osztálytársaimnak úgy tűnt, sokkal kisebb gondot okoz az ilyen
céljaik elérése. Sokszor úgy éreztem tényleg kevés vagyok ahhoz, hogy bekerülhessek az élmezőnybe.

Az érettségi előtt sokat beszélgettünk arról, hogy ki milyen egyetemre fog jelentkezni. Emlékszem akkoriban
többször mondták nekem osztálytársnőim, hogy ők nem szeretnének matek vagy informatika szakra jelentkezni,
mert nekik nincs olyan agyuk mint nekem, vagy mint egyik-másik osztálytársamnak. Nagyon furcsa volt ezt
olyanoktól hallani, akiket saját magamnál okosabbnak tartottam. Méginkább elszomorító volt, hogy akár én
akár egy másik társunk miatt nem érzi magát elég jónak ahhoz, hogy ilyen irányban tanuljon tovább és erről
semmilyen győzködéssel nem lehetett eltántorítani. Már akkor is úgy éreztem és a diploma után már teljesen
biztos vagyok benne, hogy ők is sikerrel vették volna a BME VIK kihívásait, ha elhitték volna magukról,
hogy képesek rá.

A BSc diplomám megszerzése után teljesen biztos voltam benne, hogy soha többet nem fogok visszaülni az
iskolapadba. Elegem volt a tanulásból, az állandó vizsgák és házi feladatok rengetegéből, vonzott az hogy
valamit alkothassak, amit utána valódi emberek a valódi életben is használnak majd. És persze az, hogy
ezzel sok pénzt is kereshessek. Pár hónappal később Varsóban kötöttem ki a Google-nél. Eszméletlen élmény
volt néhány hónap leforgása alatt felvételt nyerni, kicuccolni külföldre és belecsöppenni egy igazán
nemzetközi, kifejezetten pörgős közösségbe. Nagyon jó volt egy kimondottan barátságos, közvetlen, befogadó
csapat tagjának lenni, akikkel pár hónap leforgása alatt jártam Kaliforniában, Londonban, Berlinben és
Zürichben. Akárhova mentem, pár perc alatt össze tudtam ismerkedni teljesen idegen emberekkel, amire eddigi
munkahelyeimen még nem láttam példát. Azóta úgy érzem sokkal pozitívabb és közvetlenebb lettem én is, aminek
nagyon örülök. Számomra kinyitotta a világot és nagyon sok hasznos soft skillt megtanultam a hatalmas pörgés
és sok munka mellett.

Azonban sajnos maga a munka egyszerűen nem kötött le. Hiába voltam az egyik top techcégnél, úgy éreztem nem
tud érdekelni, hogy cloud szakértővé vagy Java zsenivé képezzem magam. Bármilyen feladatot kaptunk, tudtuk
hogy az megoldható, csak idő kell hozzá. A probléma kulcsa inkább a szoftver architektúrájának az ismeretében
vagy a különböző processzek működésében volt, nem valamilyen tudományos kérdés megoldásában. Hiányzott az az
élmény a versenyekről, amikor sokáig nem tudok megoldani egy feladatot és azon kell órákat gondolkoznom, hogy
egyáltalán hogyan induljak el. A munka továbbra is sok volt és egyre kevésbé bírtam a tempót, kezdtem lemaradni.
Nem tudtam úgy teljesíteni ahogyan azt elvárták tőlem, emiatt egészen a kudarc szélére kerültem, nagyon megviselt
ez az időszak.

Teljesen véletlen, hogy az ott töltött időm alatt jelentette be a Google Santa Barbara-i kutatócsoportja,
hogy elérték a kvantumfölényt. Erről egy hosszú közvetítést is tartottak, aminek a felvételét nagyon sokszor
újranéztem. Ekkor jöttem rá, hogy én is ezt akarom csinálni, még meg nem oldott problémákon gondolkozni egy
kutatócsoport tagjaként és új dolgokat felfedezni. Arra is rájöttem, hogy egy egyszerű BSc diplomával az ajtón
se fognak beengedni ilyen helyekre. Ekkor döntöttem úgy, hogy felmondok, hazaköltözök és folytatom a BME-t, hogy
doktorandusz lehessek.

Azt hiszem a legfontosabb hozadéka ennek az élménynek az volt, hogy megismertem saját magamat. Azelőtt sosem
gondoltam volna magamról, hogy nekem az ipar helyett az akadémiai pályán van a helyem. Nem tudtam, hogy emellett
hiányozna a tanítás és a gyakorlattartás, ha abbahagynám. Borzasztóan hasznos és fontos, hogy az ember - pláne
fiatalon - egyszerűen belevesse magát ilyen lehetőségekbe és kipróbálja milyen lehet, mert csak akkor fogjuk tudni
hogyan reagálunk egy ilyen helyzetre, ha azt ténylegesen át is éljük.

A versenyzéssel szemben a doktori nem szóló műfaj. Itt nem egymás ellen, hanem pont hogy közösségben dolgozunk és
segítjük egymást. Kutatócsoport tagjai leszünk. Szemináriumokon adunk elő és együtt ötletelünk egymás aktuális
problémáin, segítséget kérünk egymástól. Egyedül senkinek sem megy. Hatalmas szükség van szociális készségekre és
kapcsolatok építésére. Persze kell valamilyen szinten okosnak is lenni, de egy ponton túl sokkal többet számít a
szorgalom, a reziliencia és a kreativitás. Sok könyvet, cikket el kell olvasni, írni kell, pályázati anyagokat
összeállítani, saját cikket elkészíteni, oktatási segédletet gyártani. Hétről hétre kell haladni szép lassan előre
és nem feladni, ha az eredmények nem akarnak jönni.

Sokszor látom a diákjaimon, hogy nem hisznek magukban. Azt mondják nekem, ők sosem lesznek elég okosak ahhoz, hogy
értsék az algoritmuselméletet, vagy egy korrekt matematikai bizonyítást. Általában úgy gondolják, hogy az én agyam
valamiért másképp működik, hogy én így születtem, ők pedig nem. Pedig ez egyáltalán nincs így. Talán három oka van
annak, hogy én itt tartok jelenleg: Az első, hogy sok időt belefektettem. A versenyekre, szakkörökre járás szép lassan
összeadódott az évek során. Bár napi szinten nem tűnik fel, de visszatekintve rengeteget fejlődtem ezeknek köszönhetően.
A második, hogy a kudarcok ellenére nem adtam fel soha. Volt, hogy sokáig tartott felállni belőlük, de valahogy mindig
sikerült, leporoltam magam és mentem tovább előre. A harmadik, pedig hogy mindig voltak mellettem olyanok, akik segítették
az előrehaladásomat. Családtagok, tanárok, idősebb diákok, akik valamilyen belső indíttatásból többet foglalkoztak velem
és a társaimmal fiatalkorunkban, tanítottak, tanácsot adtak, támogattak. Egyedül sosem lennék most itt. 

Informatikus nőként sokszor kapunk olyan megkeresést, hogy jelenjünk meg valamilyen "Nők az informatikában" tematikájú
eseményen, mint példakép a fiatalabb generáció felé. Jelen cikk is valahogy így született. Azt gondolom, hogy ez egy
szép és hasznos cél, de a mondandója még önmagában kevés számomra. Amikor példaképként mutatkozom be, azt mondom: én nő
vagyok és nekem sikerült, tehát te is képes vagy rá. Visszagondolva az osztálytársnőimre gyerekkoromból és a mostani
diákjaimra, úgy érzem ez még önmagában nem elég. Ezért szeretnék inkább mentorként bemutatkozni és azt mondani: képes
vagy rá, segítek benne. Ehhez pedig nőnek sem kellett lennem. Azért szeretek itt lenni a BME-n, mert lépten nyomon
mentorokba ütközöm. Mind a tanárainkban, kollégáinkban és doktorandusz társainkban is megvan az a közvetlen, segítő
hozzáállás, ami miatt úgy érzem érdemes ebbe a közösségbe tartozni.

Manapság már azt gondolom, hogy bár sosem leszek olyan okos, mint mások, de nincs is erre szükségem. Szeretek tanítani,
a fiatalabb generációt mentorálni, közösségben tevékenykedni és közösen izgalmas problémákon gondolkozni. Megváltoztak
a céljaim és a mérce ami alapján eldöntöm elégedett vagyok-e magammal már alig tartalmazza a teljesítményemet és az ehhez
kapcsolt sikereket, elismeréseket. Sokkal fontosabbá vált, hogy jól érezzem magam a mindennapokban, olyan emberek vegyenek
körül akikkel szeretek együtt dolgozni és emellett jusson idő a kikapcsolódásra is. Ezek alapján pedig úgy érzem, már most
is sikeres vagyok.
